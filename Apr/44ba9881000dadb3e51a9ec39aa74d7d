Die Suid-Afrikaanse junior tafeltennisspan het van 7 tot 13 April aan die Afrika Junior Tafeltenniskampioenskap in Ghana deelgeneem. Die meisies o.21-span waarvan Jesse Lee Nomdo, van Top Table Club in Belhar, Musfieka Kalam van Boundary Table Tennis Club en Shimeen Mookrey van Duinefontein het tot die halfeindronde in die spanafdeling gevorder en het ’n bronsmedalje verower. Die seuns o.18-span het vir die eerste keer ná ’n lang tyd tot die uitdunrondes deurge­dring. Keenen Jooste van Top Table Club en die Hoërskool De Kuilen, Cade Peters van Boundary Club en Nzaam Moosa van Duinefontein het die kwarteindronde in die seuns o.18-afdeling behaal en teen Togo vasgeval. Jooste, wat tot die o.21-span verkies is, is tans eerste op die SA-ranglys vir tafeltennis in die o.18-afdeling vir seuns. Hennie Jooste, afrigter van die Top Table Club in Belhar, sê hy is opgewonde, want dis ’n reuse-mylpaal vir die spelers. Hy sê dit gee spelers die geleentheid om oorsee te gaan en lekker ervaring op te doen wat hulle dan weer in die gemeenskap kan terugploeg.