UNOBHALA Jikelele we-South African Communist Party (SACP) uDkt Blade Nzimande nomphinde abe nguNgqongqoshe wezokuThutha kuzwelonke uzwakalise ukukhathazeka ngokusebenza kwesiteshini samaphoyisa sasePlessislaer nathe udaba lwaso lufuna ukusukunyelwa. UNzimande ukuveze loku ngoMgqibelo mhla ziyi-9 kuNhlolanja (February) nalapho kade evakashele khona umndeni wakaNdlela ezodlulisa khona amazwi enduduzo ngemuva kokuba umzukulu egwaze wabulala ugogo wakhe uNkk Judith Ndlela ngoLwesine olwedlule mhla ziyi-8 kuNhlolanja (February). UNzimande ukusho lokhu ngemuva kokuba amalunga akulo mndeni eveze ukuthi azama ukuthinta amaphoyisa akulesi siteshi izikhathi eziningi ugogo engakashoni kodwa awazange afike. “Kusiphatha kabi ukuthi amaphoyisa abizwa isikhathi eside kangaka kodwa angafiki. Ngizokulandelela-ke ukuthi loko kwakwenziwa yini. Ibihlungu indaba yalesi siteshi samaphoyisa ase-Plessislaer ngoba ngisho nangesikhathi sakudala sasingakwazi ukusebenza ngendlela efanele. “Lesi siteshi nje siyihlazo kanti futhi sengike ngamthinta nomphathi wamaphoyisa uMnu Bheki Cele ngimazisa ngaso ngoba kuhleli kunezikhalazo ngendlela esisebenza ngayo.Kumele indaba yalesi siteshi ilungiswe,” kubeka yena. Uqhube wathi into eyenzeke kulo mndeni ayithintanga nje wona kuphela kodwa ithinte umphakathi wonke kanye nezwe lonke. “ Lento eyenzekile inika isithombe sengathi indawo yethu yakaDambuza ayiphilile kanti siyazama ngayo yonke indlela ukuyibeka esimeni esihle. Ayimnandi into efana nalena kanti umndeni sifuna wazi nje ukuthi akumele uzizwe uwodwa sinawo. “Ukufa komuntu akumnandi ngisho kungathiwa kufika ngayiphi indlela kodwa loku kukagogo kunzima kakhulu. Ubesekhulile yena kodwa loko akusho ukuthi besekumele abulawe ngesihluku esingaka. Ubesaqinisile ubesangaphila esinye isikhathi futhi.” Ikhansela lakule ndawo uMnu Mntuza Mkhize nobehambisana naye uDtk Nzimande ukuzoduduza lo mndeni uthe lesi isehlo sibuhlungu kakhulu kanti futhi sikhathaza umphakathi wonke. Uthe bebengalindele ukuthi kungahle kuvele isigameko esifana nalesi ikakhulukazi ngoba umfana owenze loku bayamazi kanti futhi bamazi njengomuntu olungile. “Besingazitsheli ukuthi ngelinye ilanga singagcina sizwa izinto ezibuhlungu kanje. “Ugogo ubelungile kanti nomdeni wakhe uhloniphekile kakhulu. Ukulahlekelwa kwalomfana umqondo ikona nje okubi nokugcine ngokuthi sekumholela ekutheni agcine esenza isehlo esibi ngalendlela enze ngayo. “Sekuyisehlo sesibili lapha endaweni yethu yakaDambuza ukuthi sibe nenkinga ethi ayicishe ifane njengalena eyenzeke kaNdlela nakuba ukulimala kwabo kungafani ncamashi. Kukhona omunye owesifazane naye owalahlekelwa umqondo naye wagcina eselimaza ugogo wakhe kodwa wagcina eselashiwe nesicabanga ukuthi lena kuba into egqilaza impilo yomuntu wonke ngoba akekho umuntu ongakwazi ukubulala ugogo wakhe okanye umkhulu wakhe. Lesi sehlo sibuhlungu kakhulu. Umndeni akusiwona nje kuphela olahlekelwe kodwa nathi singumphakathi silahlekelwe,” kubeka yena.